---
Title: Online Σύστημα Γεωγραφικών Πληροφοριών Δήμου Σουλίου
Date: 2013-02-08 10:20
Category: GIS
Tags: GIS , Δήμος Σουλίου, Σύστημα Γεωγραφικών Πληροφοριών
---

Η εν λόγω πλατφόρμα αποτελεί ένα Σύστημα Γεωγραφικών Πληροφοριών (ΣΓΠ-GIS) για τον [δήμο Σουλίου](http://www.dimossouliou.gov.gr/) σε πρώιμο στάδιο. Η λειτουργία του βασίζεται στο λογισμικό ανοικτού κώδικα  WorldMap που είναι μια πλατφόρμα τεχνολογίας διαδικτύου σε συνδυασμό με ΣΓΠ. Η πλατφόρμα προσφέρει την τεχνολογική υποδομή μέσω της οποίας μπορεί να στηριχθεί η αποτύπωση κάθε είδους χωρικών δεδομένων (διανυσματικών και ψηφιδωτών) και να χαρτογραφηθούν πολύτιμα δεδομένα που είναι αποσπασματικά αποθηκευμένα σε έγγραφα, χάρτες, συσκευές GPS, ιδιωτικές συλλογές και δημόσια αρχεία. Σκοπεύοντας στην συγχώνευση γεωχωρικών δεδομένων από διαφορετικές πηγές και μέσα αποτελεί ένα εύχρηστο εργαλείο σχεδιασμού για τις τοπικές αρχές αυτοδιοίκησης αλλά και μία ολοκληρωμένη βάση δεδομένων για τον μεμονωμένο επιστήμονα, ερευνητή. Αναμφισβήτητη δε είναι και η συνεισφορά του στον επισκέπτη αυτού του τόπου εφόσον μπορεί ταυτόχρονα να λειτουργήσει σαν τουριστικός χάρτης σε όποιον περιηγητή επιθυμεί να γνωρίσεις τις ομορφιές του δήμου. Οι λειτουργίες του όμως δεν περιορίζονται στην απλή εποπτεία των χωρικών δεδομένων αλλά με συμμετοχικό τρόπο κάθε χρήστης-επισκέπτης της πλατφόρμας μπορεί να συμβάλει με την προσθήκη/διόρθωση δεδομένων σε αυτή. Μέσω ενός συστήματος καταχώρησης δικαιωμάτων, ο διαχειριστής επιλέγει το επίπεδο πρόσβασης στην επεξεργασία και προσπέλασης των χωρικών δεδομένων σε ομάδες χρηστών. Παράλληλα με την απόδοση των χωρικών δεδομένων η πλατφόρμα προσφέρει σε αρκετές περιπτώσεις πληθώρα περιγραφικών δεδομένων για τα γεωγραφικά αντικείμενα καθώς και παραπομπές σε ιστοσελίδες σχετικές με αυτά. Όσον αφορά την πηγή των δεδομένων αυτά προέρχονται από πηγές που διαθέτουν ελεύθερα δεδομένα όπως το [geodata.gov.gr](http://geodata.gov.gr/) αλλά και από επεξεργασία δεδομένων από το προσωπικό αρχείο του διαχειριστή.
Είναι λοιπόν στο χέρι των χρηστών να επεκταθεί η γκάμα των θεματικών επιπέδων των δεδομένων, να αξιολογηθεί ποιοτικά και να ενημερώνεται τακτικά ώστε να έχει πρακτική εφαρμογή σε καθημερινές δράσης σε συλλογικό αλλά και ατομικό επίπεδο. Σε μελλοντικές εκδόσεις θα μπορούσε να καλύψει ανάγκες της διοικητικής λειτουργίας του δήμου στο σχεδιασμό και την εκπόνηση έργων και την λήψη αποφάσεων αφού υπάρχει η δυνατότητα να αποτυπωθούν δεδομένα συνοδευόμενα με τα σχετικά αρχεία τεκμηρίωσης όπως Γενικά Πολεοδομικά Σχέδια, Πολεοδομικές Μελέτες, Ζώνες αντικειμενικών αξιών ακινήτων, Αναδασμοί, δίκτυα κοινής ωφελείας, διαδρομές απορριματοφόρών, κοινόχρηστοι χώροι, ζώνες προστασίας αρχαιολογικών χώρων και φυσικών πόρων  κ.α. Ταυτόχρονα, με την ανάρτηση όλων αυτών των δεδομένων στο διαδίκτυο, η τοπική αυτοδιοίκηση μπορεί να αποφορτιστεί από το βάρος της διάχυσης της πληροφορίας προς το κοινό αποφεύγοντας παραδοσιακές μεθόδους που πολλές φορές ταλαιπωρούν τον πολίτη και δεσμεύουν πολύτιμους ανθρώπινους πόρους από την διοικητική μηχανή.

![]({static}images/gis_souliou.jpg)

Δείτε το Σύστημα Γεωγραφικών Πληροφοριών [εδώ](http://worldmap.harvard.edu/maps/536)
